Het fluitketeltje

 
Meneer is niet thuis en mevrouw is niet thuis,
 
het keteltje staat op het kolenfornuis,
 
de hele familie is uit,
 
en het fluit en het fluit en het fluit: túúúút
 
 
 
De pan met andijvie zegt: Foei, o, foei!
 
Hou eindelijk op met dat nare geloei!
 
Wees eindelijk stil asjeblief,
 
je lijkt wel een locomotief.
 
 
 
De deftige braadpan met lapjes en zjuu
 
zegt: Goeie genade, wat krijgen we nu?
 
Je kunt niet meer sudderen hier,
 
ik sudder niet meer met plezier!
 
 
 
Het keteltje jammert: Ik hou niet meer op!
 
Het komt door m'n dop! Het komt door mijn dop!
 
Ik moet fluiten, zolang als ik kook
 
en ik kan het niet helpen ook!
 
 
 
Meneer en mevrouw zijn nog altijd niet thuis
 
en het keteltje staat op het kolenfornuis,
 
het fluit en het fluit en het fluit.
 
Wij houden het echt niet meer uit... Jullie?
